De Ierse kooivechter Conor McGregor wordt beschuldigd van seksueel misbruik. Dat meldt The New York Times dinsdag, kort nadat de Ier bekendmaakte dat hij stopt met de vechtsport MMA (mixed martial arts). Een vrouw stelt dat de vechter haar afgelopen december heeft misbruikt in een hotel in Dublin. McGregor is nog niet officieel in staat van beschuldiging gesteld. Een woordvoerder ontkent tegenover The New York Times dat de aankondiging van zijn pensioen te maken heeft met het strafrechtelijke onderzoek.  Of de 30-jarige McGregor echt stopt met MMA, moet overigens nog blijken. In april 2016 zei hij ook zijn carrière te beëindigen, om vervolgens nog drie keer mee te doen aan een gevecht.  McGregor, die zijn besluit om te stoppen bekendmaakte via Twitter, is een van de grootste namen binnen de Ultimate Fighting Championship (UFC), de competitie waarbinnen de MMA-wedstrijden worden gehouden. In 2015 verwierf hij faam toen hij de Braziliaanse kampioen José Aldo binnen dertien seconden knock-out wist te slaan en zo de titel in het UFC-vedergewicht won.  Rondom McGregor is het nooit stil. In de aanloop naar zijn laatste gevecht met Chabib Noermagomedov in oktober werd McGregor opgepakt, omdat hij een steekwagen door het raam van een touringcar met daarin bekenden van de Rus had gegooid. Eerder deze maand nog werd hij in Florida opgepakt en beschuldigd van diefstal, omdat hij de telefoon van iemand die een foto van hem wilde maken, zou hebben afgepakt en kapot hebben gegooid. Voor Sander Schrik, die voor Veronica commentaar geeft bij de UFC-evenementen, is niet duidelijk of het bericht van McGregor meer is dan een publiciteitsstunt. “Ook al hoeft hij het voor het geld niet meer te doen, het vechten is nog veel te lucratief”, zegt Schrik. Hij verwijst ook naar het laatste gevecht van McGregor. “Ik kan me niet voorstellen dat die nederlaag tegen Chabib Noermagomedov zijn laatste duel is”.  Na dat titelgevecht in Las Vegas ontstond er chaos binnen de octagon, de achthoekige ring waarbinnen de vechters staan. De teams van McGregor en Chabib gingen met elkaar op de vuist. Daarop werd McGregor voor zes maanden geschorst en kreeg hij een boete van 50.000 dollar (44.000 euro).  MMA staat bekend als een van de ruwste vechtsporten. De sport ontstond in 1993 als een idee van de Braziliaanse jiujitsufamilie Gracie om vechters vanuit allerlei disciplines tegen elkaar uit te laten komen, om te laten zien dat iemand van 70 kilogram een tegenstander van 100 kilogram de baas kan zijn. NRC Sport Elke zondagochtend de beste sportverhalen uit NRC en de rest van de wereld.
